# AUGMENT PALVELUSOPIMUS

## Soveltamisala

Tällä Sopimuksella on määritelty Sopijoiden eli asiakkaan (myöhemmin Sinä) ja Augment Mobility Ab:n sekä muiden Augment -ryhmään kuuluvien yrityksien (myöhemmin yhdessä Augment) oikeudet ja velvollisuudet koskien Augmentin tämän Sopimuksen mukaista palvelua (myöhemmin Palvelu) ja siihen sisältyvää sähköpotkulautaa (myöhemmin Skuutti).

Sinä olet vastuussa Skuutista, sen Käytöstä ja Palvelumaksuista. Halutessasi voit antaa skuutin samassa kotitaloudessa asuvan toisen henkilön käyttöön (myöhemmin Käyttäjä).

## Sopimuksen alkaminen

Tämä Sopimus laaditaan sähköisesti. Sopimus alkaa Augmentin hyväksyttyä Sinun tilauksesi. Voit ladata tämän sopimuksen sähköisessä muodossa Augmentin verkkosivuilta.

## Käyttöösi toimitettava Skuutti

Augment toimittaa Sinulle uuden käyttämättömän Skuutin Minimisopimuskauden alussa.

Skuutti on Augmentin omaisuutta Sopimuksen voimassaoloaikana. Säilytä Skuutin alkuperäisenä. Älä poista Skuutista Augment:n logoja, maalaa sitä, kiinnitä Skuuttiin tarroja tai muutenkaan muuta Skuuttia. Augmentilla on oikeus periä Sinulta kustannukset, jotka aiheutuvat Skuutin palauttamisesta alkuperäiseksi.

## Skuutin käyttäminen

Sähköpotkulaudat ovat Suomen tieliikennelain mukaisia ”Kevyitä sähköajoneuvoja” ja tarkoitettu käytettäväksi kuten tieliikennelaissa on määritelty. Varmista, että Sinä ja Skuutin mahdolliset muut Käyttäjät tuntevat Skuutin käyttämiseen liittyvät liikennesäännöt, ja osaavat käsitellä Skuuttia kaikissa olosuhteissa aiheuttamatta vaaraa itselleen tai muille liikenteessä kulkijoille.

Älä käytä viallista tai vahingoittunutta Skuuttia. Sinä vastaat, että käytössäsi oleva Skuutti on lakien mukaisessa kunnossa.

Skuuttia ei saa käyttää kilpailu-, maastoajoon tai temppuiluun. Temppuiluksi katsotaan esimerkiksi sudittelu kaasulla tai jarrulla, yhdellä renkaalla ajaminen, keuliminen ja hyppiminen. Skuutin edelleen vuokraaminen tai Ammattikäyttö ilman Augmentin erillistä lupaa ei ole sallittua.

## Skuutin rikkoutuminen

Ilmoita Skuuttiin tulleesta viasta tai vahingosta Asiakaspalvelun live chat:n välityksellä. Ilmoituksen jälkeen Augment lähettää Sinulle veloituksetta Vaihtoskuutin seuraavana työpäivänä. Lähetyspäivästä laskettuna vaihtoskuutin toimitusaika on normaalisti 1-3 työpäivää.

Vaihtoehtoisesti voit korjata itse rikki menneen Skuutin. Tällöin toimitamme Sinulle veloituksetta korjaamiseen tarvittavat varaosat.

<div class="page"/>

Palvelumme kattaa:

- Kaikki viat mukaan lukien kuluvat osat kuten renkaat, jarrut, moottori ja akku
- Normaalikäytöstä poikkeavat odottamattomat vahingot esim. skuutin rikkoutuminen törmäyksen tai kaatumisen takia. Näissä tapauksissa korvattavien vahinkojen määrä on rajoitettu maksimissaan kahteen tapaukseen vuosittain.

Augmentilla on oikeus periä Sinulta tahallaan aiheutettujen vikojen korjaamisesta aiheutuneet kustannukset. Augment ei vastaa Sinulle tai kolmansille osapuolille Skuutista tai sen käytöstä aiheutuneita henkilö-, irtaimisto- tai kiinteistövahinkoja. Varmista, että Sinulla on niiden varalta voimassa olevat tapaturma- ja vastuuvakuutukset.

## Rikki menneen Skuutin palauttaminen

Vastaanotettuasi Vaihtoskuutin, lähetä rikki mennyt Skuutti Augmentille noudattaen Asiakaspalvelulta saamiasi ohjeita. Rikki menneen Skuutin lähettäminen on veloituksetonta.

Ellet lähetä rikki mennyttä Skuuttia viikon kuluessa, Augmentilla on oikeus veloittaa kultakin alkavalta viikolta 12,50 € viivästymismaksu.

## Skuutin akku ja sen lataaminen

Ohjeet akun lataamiseksi ja säilyttämiseksi löytyvät Skuutin käyttöohjeesta. Lataa Skuutin akku vähintään 2 kuukauden välein. Älä lataa tai käytä akkua, jossa on fyysisiä vaurioita, se kuumentuu tavallista enemmän, se pitää omituista ääntä tai se vuotaa.

Jos akun enimmäiskapasiteetti laskee alle 70 prosenttiin uuden akun kapasiteetista, Augment vaihtaa akun veloituksetta. Augmentilla ei ole velvollisuutta vaihtaa akkua, mikäli sitä ei ole säilytetty tai ladattu ohjeiden mukaisesti.

## Varastettu Skuutti ja Skuuttiin kohdistuva ilkivalta.

Mikäli Skuuttisi varastetaan, tee asiasta viikon kuluessa ilmoitus poliisille ja ole yhteydessä Asiakaspalveluun live chat:n välityksellä.

Augmentilta on saatavana lisämaksullinen Varkausturva-lisäpalvelu varkauksien varalle. Ellei Sinulla ole Varkausturva-lisäpalvelua, veloitamme Sinulta varastetusta Skuutista 250 € ilman akkua, 360Wh akun kanssa 350 € ja isompien akkujen kanssa 450 €. Maksun suorittamisen jälkeen toimitamme Sinulle veloituksetta Vaihtoskuutin. Varkaus ei päätä tätä Sopimusta.

## Skuutin päivittäminen uuteen

Voit päivittää käytössäsi olevan Skuutin uuteen 12 kk jälkeen maksamalla 125 € tai veloituksetta 18 kk kuluttua Sopimuksen alkamisesta. Skuutin päivittäminen aloittaa uuden 24kk minimisopimuskauden.

Saatuasi uuden skuutin lähetä vanha Skuutti Augmentille Asiakaspalvelun ohjeita noudattaen. Ellet lähetä vanhaa Skuuttia viikon sisällä uuden vastaanottamisesta, Augmentilla on oikeus veloittaa kultakin alkavalta viikolta 12,50 € viivästymismaksun.

<div class="page"/>

## Mahdollisuus lunastaa Skuutti omaksi

Minimisopimuskauden jälkeen voit lunastaa käytössäsi olevan Skuutin maksamalla 49 euron lunastushinnan. Halutessasi voit lunataa Skuutin omaksesi myös ennen Minimisopimuskauden päättymistä maksamalla jäljellä olevat minimisopimuskauden Palvelumaksut ja 49 euron lunastushinnan.

Lunastettuasi Skuutin omaksesi tämä Sopimus lakkaa olemasta voimassa.

## Minimisopimuskausi

Sopimusaika on vähintään 24 kuukautta Sopimuksen alkamisesta. Ensimmäiset 24kk Sopimus on voimassa määräaikaisena. Tämän jälkeen Sopimus jatkuu toistaiseksi voimassa olevana 30 päivän irtisanomisajalla.

Mikäli haluat päättää Sopimuksen määräaikaisen sopimuksen lopussa, ole yhteydessä Asiakaspalveluun ennen määräajan päättymistä. Sinulla on mahdollisuus irtisanoa Sopimus aikaisintaan 8 kuukauden kuluttua sen alkamisesta olemalla yhteydessä Asiakaspalveluun ja maksamalla 195 €. Maksun suorittamisen jälkeen Skuutti siirtyy omistukseesi ja tämä Sopimus lakkaa olemasta voimassa.

Augmentilla on oikeus irtisanoa tämä sopimus 30 päivän irtisanomisajalla.

## Luottotietojen tarkistaminen

Augmentilla on oikeus tarkistaa luottotietosi ennen Sopimuksen alkamista tai tarvittaessa Sopimuksen voimassaoloaikana. Tarvittaessa Augment voi pyytää Sinulta ennen tilauksen hyväksymistä ennakkomaksun.

## Etämyynnin peruutusoikeus

Verkossa tai puhelimessa tekemälläsi Sopimuksella on 14 vuorokauden etämyynnin peruuttamisoikeus. Jos päätät peruuttaa tekemäsi Sopimuksen, ole yhteydessä Asiakaspalveluun live chatin välityksellä 14 vuorokauden sisällä Sopimuksen alkamisesta. Peruutettuasi Sopimuksen lähetä Skuutti alkuperäisessä uutta vastaavassa kunnossa Augmentille viikon kuluessa saamiasi ohjeita noudattaen.

Voit avata Skuutti-paketin ja tutustua rauhassa sen sisältöön. Mikäli kuitenkin otat Skuutin käyttöösi peruutusaikana ja peruutat tekemäsi Sopimuksen, vastaat Skuutin arvon alentumisesta. Jos palautettu Skuutti on myyntikelvoton, vastaat Skuutin koko arvosta.

## Palvelumaksut

Sopimuksen mukaiset Palvelumaksut veloitetaan etukäteen valitsemasi maksuvälin (1, 3 tai 24kk) mukaisesti. Varmistathan, että Sinun maksukortilla tai pankkitilillä on riittävästi katetta maksujen suorittamiseen.

Palvelumaksun eräpäivä määräytyy tilauspäivän mukaan. Ole yhteydessä Asiakaspalveluun, mikäli haluat vaihtaa eräpäivää. Koska kalenterikuukausien pituus vaihtelee, kuukausiveloituksien eräpäivä voi vaihdella kuukausien välillä muutamalla päivällä.

Tämän Sopimuksen alaiset saatavat on pantattu Danske Bank AB:n hyväksi. Kukaan muu kuin pantinsaaja ei saa tehdä muutoksia maksuohjeisiin.

<div class="page"/>

## Maksutietojen ylläpitäminen

Mikäli käyttämäsi maksukortin / pankkitilin tiedot muuttuvat, päivitä uudet tiedot Augmentin itsepalvelusivustolle ennen seuraavan Palvelumaksun erääntymistä.

Maksukortti- ja muut maksuvälinetiedot tallennetaan vahvasti salattuina käyttämiemme maksun välittäjien (Adyen / Stripe) tietokantaan.

## Palvelun käytön sulkeminen ja rajoittaminen

Augmentilla on velvollisuus pyynnöstä sulkea, rajoittaa tai estää palvelun käyttö, jos Sinä tai toimivaltainen viranomainen kuten Poliisi tai vakuutusyhtiö niin vaatii.

Skuutin käyttöä voidaan rajoittaa esimerkiksi siten, että Sinä voit ajaa sillä vain kävelyvauhtia, mutta et voi itse muuttaa maksiminopeutta. Augment voi lisäksi estää Skuutilla ajamisen määritellyillä alueilla.

Augmentilla on oikeus rajoittaa Skuutin käyttöä, mikäli Sinulla on erääntyneitä Palvelumaksuja, Skuuttisi on varastettu, kadonnut tai sitä on oikeudettomasti käytetty taikka se on oikeudettomasti toisen hallussa.

Sulkemisella tarkoitetaan tämän Sopimuksen kautta saatavien kaikkien palveluiden estämistä. Käytön rajoittamisella tarkoitetaan Sopimuksen kautta saatavan yhden tai useamman palvelun käytön estämistä.

Augment voi sulkea Palvelun, jos

- Et ole maksanut kyseisen palvelun erääntynyttä maksua kahden (2) viikon kuluessa maksukehotuksen lähettämisestä,
- Et ole maksanut muun palvelun erääntyneitä maksuja kahden (2) viikon kuluessa maksukehotuksen lähettämisestä,
- Se on tarpeen väärinkäytösten tai vahinkojen estämiseksi; tällöin palvelua ei suljeta, mutta muiden palvelujen käyttö estetään tai sitä rajoitetaan,
- Sinut on asetettu konkurssiin tai viranomainen on todennut Sinut muutoin maksukyvyttömäksi, etkä aseta vaadittua kohtuullista vakuutta,
- Et kehotuksesta huolimatta noudata muita kuin maksuja koskevia Sopimuksen mukaisia velvollisuuksiaan.

Augment ei sulje tai rajoita palvelun käyttöä maksujen laiminlyönnin vuoksi, jos voit osoittaa maksun laiminlyönnin johtuvan yllättävästä sairaudesta, muusta siihen verrattavasta, Sinusta riippumattomasta syystä ja erääntynyt maksu maksetaan yhden (1) kuukauden kuluessa maksukehotuksen lähettämisestä, tai olet tehnyt laskusta perustellun laskuhuomautuksen ja riidaton osa maksusta on maksettu määräaikana.

## Palveluun liittyvät ilmoitukset sekä Sinun irtisanomisoikeus muutostilanteessa

Sinun on huolehdittava siitä, että Augmentilla on Sinun ja Käyttäjän ajan tasalla olevat yhteystiedot.

Augment lähettää sopimukseen liittyvät ilmoitukset kuten tiedon viivästyneistä maksuista tai Palvelumuutoksista sähköisesti ilmoittamaasi sähköpostiosoitteeseen tai matkaviestinliittymänumeroon.

Palvelun ja sen ominaisuudet tai sovellettavat ehdot voivat muuttua. Jos muutos on vahingoksesi, Sinulla on oikeus irtisanoa Sopimus päättyväksi heti kuukauden sisällä saatuasi tiedon olennaisesta Palvelua koskevasta muutoksesta.

Ilmoitamme olennaisista Palvelun sisällön muutoksista viimeistään kuukautta ennen muutosta. Palveluun sovelletaan uusia sopimusehtoja niiden voimaantulosta alkaen.

Jos muutos perustuu lainsäädännön muutokseen tai viranomaisen päätökseen, Augmentilla on oikeus toteuttaa muutos siitä päivästä lähtien, kun lain muutos tai viranomaisen päätös tulee voimaan.

## Aineettomat oikeudet

Augmentin palveluihin ja tuotteisiin liittyvät aineettomat oikeudet kuten tekijänoikeudet, tuotemerkit ja patentit kuuluvat Augmentille tai kolmannelle taholle. Augment myöntää Sinulle rajoitetun käyttöoikeuden sopimuksen voimassaoloajaksi sopimuksen mukaiseen Palveluun sekä Sopimuksen perusteella toimitettujen ohjelmistojen konekielisiin versioihin ja asiakirjoihin.

Palvelua ja sen yhteydessä käyttöoikeuksin luovutettuja laitteistoja, ohjelmistoja, asiakirjoja ja muuta aineistoa on käytettävä Augmentin tai kolmannen tahon, kuten ohjelmiston omistajan, antamien ohjeiden mukaisesti ja vain sovittuun tarkoitukseen.

Käyttöoikeuden päättyessä Augment voi pyytää Sinua palauttamaan tai hävittämään tämän muun aineiston ohjekirjat, muut asiakirjat tai ohjelmistot.

## Ylivoimainen este

Augment ei vastaa sopimus- tai korvausvelvoitteestaan siltä osin kuin sopimuksen noudattamista estää tai viivästyttää ylivoimainen este.

Ylivoimaisella esteellä tarkoitetaan seikkaa, jota Augment ei voinut ottaa lukuun sopimusta tehtäessä ja joka on Augmentista riippumaton. Tällainen seikka voi olla esimerkiksi poikkeuksellisista sääolosuhteista johtuvat olosuhteet, kansallinen poikkeustila, työselkkaus, luonnonmullistus, energiajakelun keskeytys, maksuliikenteen keskeytys, lainsäännös tai viranomaismääräys tai -päätös, ulkopuolisen aiheuttama kaivuu-, laite- tai vastaava vahinko sekä edellä mainituista seikoista johtuvat sopijakumppanin toimitusvirheet.

Jos sopimuksen täyttäminen estyy tai viivästyy ylivoimaisen esteen vuoksi, velvoitteen täyttämisaikaa jatketaan sen verran kuin olosuhteet huomioon ottaen on pidettävä kohtuullisena. Sinun vastuullasi ei ole sopimusvelvoitteiden täyttäminen ylivoimaisen esteen tapauksissa siltä osin kuin sopimuksen noudattamista estää tai viivästyttää ylivoimainen este, joita ovat esimerkiksi kansallinen poikkeustila, luonnonmullistus, maksuliikenteen keskeytys ja viranomaismääräys tai -päätös.

## Erimielisyydet

Erimielisyydet tulee pyrkiä ratkaisemaan Sopijoiden välisin neuvotteluin. Sinulla on oikeus nostaa kanne Augmentia vastaan Suomessa sijaitsevasi kotipaikan käräjäoikeudessa. Jos erimielisyyden ratkaisemiseen ei ole muutoin toimivaltaista tuomioistuinta, sopimusta koskevat riitaisuudet käsitellään Seinäjoen käräjäoikeudessa.

Sinulla on oikeus saattaa Sopimusta koskeva erimielisyys käsiteltäväksi Kuluttajariitalautakuntaan, jonka päätökset ovat luonteeltaan suosituksia.

## Sopimusehtojen voimassaolo

Nämä sopimusehdot ovat voimassa Suomessa 1.1.2023 alkaen toistaiseksi.

## Määritelmät

- Augment – Augment Mobility Ab tai Augment Mobility Ab:n kanssa samaan yritysryhmään kuuluva yritys
- Skuutti – Palveluun kuuluva Augmentin sähköpotkulauta
- Sopimus – Tämä sopimus
- Palveluehdot – Tämän Sopimuksen ehdot
- Käyttäjä – Tähän sopimukseen sisältyvän Skuutin käyttäjä – sinä tai joku Sinun kanssa samassa kotitaloudessa asuva, jolle olet antanut Skuutin käyttöön.
- Käyttö – Skuutin käyttäminen liikkumiseen
- Palvelumaksu – Tähän sopimukseen liittyvät käyttöveloitukset, joka veloitetaan 1,3 tai 24 kk välein
- Minimisopimuskausi – Sopimusaika, minkä ajan Sopimus on voimassa määräaikaisena ja jonka jälkeen Sopimus jatkuu toistaiseksi voimassa olevana, ellet ole irtisanonut sitä ennen määräajan päättymistä
- Sinä – asiakas, joka solmii palvelusopimuksen Augmentin kanssa. Tämän sopimuksen osapuolena olet aina vastuussa Skuutista, Palvelumaksuista ja Käytöstä.
- Asiakaspalvelu – Augmentin asiakaspalvelu
- Vaihtoskuutti – Sinulla käytössä ollut Skuuttia vastaava Augmentin korjaama ja tarkistama vaihtolaite. Vaihtoskuutit ovat Augmentin korjaamia ja tarkastamia. Vaihtoskuuteissa voi olla käytön jälkiä.
- Peruutusoikeus – Lakisääteinen oikeus irtisanoa tämä Sopimus etämyyntilainsäädännön mukaisesti 14 päivän sisällä tilauksesta
- Lisäpalvelut – Tähän Sopimukseen erikseen tarjottavat palvelut, jotka edellyttävät tämän Sopimuksen voimassaoloa
- Kuluvat osat – Skuutin käytön yhteydessä normaalisti kuluvat osat kuten renkaat ja jarrupalat
- Vika – Skuuttiin normaalissa käytössä tuleva odottamaton ongelma, joka estää Skuutin käyttämistä tai rajoittaa sitä.
- Vahinko – Käyttäjästä tai olosuhteista aiheutuva Skuutin odottamaton vikaantuminen normaalin käytön ulkopuolella esim. kaatuminen, törmääminen tai kastuminen
- Ammattikäyttö – Skuutin käyttäminen tulonhankkimiseen esim. ruokalähetyksien toimittamiseen maksua vastaan
